---
layout: post

title:  Başlarken
author: Andaç Karay Kudu
language: Türkçe
categories: [turkce]
tags:
    - akkudu.com
---

<cite>
  Bir şey hakkında herşeyi, herşey hakkında da bir şeyleri bilmek...
</cite>

Merhabalar,

Başlamadan önce, sizlere hikayemi anlatmak istiyorum.

Bilgisayar ile erken yaşta tanışmam sayesinde, hakkında herşeyi öğrenmek
istediğim konu bilgisayar oldu. Başlangıçta, elektronik ve yazılımı
birlikte götürmek istedim; bir yazılım dili ve lehim yapmayı öğrendim.
Fakat zamanla yazılım, donanımın önüne geçti.
Yazılım ile uğraşmaya karar verdiğimde, farklı konulara özelleşmiş
dillerin olduğunu öğrenmek ufkumu genişletti. Sonucunda, pek çok
programlama dili öğrendim. Bu dillerin bazıları, daha önce adını bile
duymamıs olduğum platformlar ile çalışma fırsatı verdi.

Edindiğim her yeni tecrübe, ufkumu açıp, daha önce farkında bile
olmadığım yeni konuların varlığından beni haberdar etti.
Bu tecrübeler sırasında, kullanıcılar ile sık sık birlikte çalışma
fırsatım da oldu. Kullanıcıların, bilgisayara bakış açılarını, bilgisayar
ile etkileşimlerini, etkileşim esnasında yaşadıklarını ve beklentilerini
inceleme imkanım oldu.

Artık kullanıcıların ne istediğini bildiğime göre, her şey daha kolay
olacak, dedim. Ama olmadı, bir başka kavram karşıma çıktı:
Kullanıcıların, işlerini bilgisayarda takip edebilmelerini sağlamak
için, çalışma sistemlerini anlamam gerekiyordu.
Bu defa önümdeki engel çok büyüktü; kaosu anlamam gerekiyordu.
Meslek hayatımın ilk ciddi yatırımını, karmaşıklığı anlamak için
farkında olmadan yaptım.

İşimi yapabilmem; sistemlerin karmaşıklığını anlayıp, bilgisayara
anlatmama ve bilgisayarın da kullanıcıların işlerini kolaylaştırmasını
sağlamama bağlıydı. Sistemlerin karmaşıklığı, sistemin tamamını bilen
birilerinin olmayışı ile çözmesi zor bir hale geliyordu. İş artık bir
oyuna dönüşmüştü. Pek çok farklı parçadan oluşan bir yapboz ile
oynuyordum. Tek farkla! Bazı parçalar, yerlerine tam otururken, bazı
parçaların düzeltilmesi, bozuk parçalarını yeniden tasarlanması
gerekiyordu. Parçaların tasarımı, yavaşça sistem tasarımına doğru
genişlemeye başladı.

Bir sistemi oluştururken, tasarımın daha zor olduğunu, tasarımı
bilgisayara aktarmanın ise daha uzun sürdüğünü gördüm. Zor olan kısma
yardım edebilecek birilerini bulmak her zaman mümkün olmuyordu.
Ben de, işin uzun süren kısmı için çalışma arkadaşlarımdan yardım
alıyordum. Süreç içinde kendimi, yapılacak işi tarif eden ve yapılan işi
toplayan bir rolde buldum.

Zamanla çevresel etmenler değişti; internet
sayesinde mekanı aşmak mümkün oldu. Farklı ülkelerdeki kişiler, bir
projede birlikte çalışabilir hale geldi. Farklı kültürler, araçları ve
yöntemleri değiştirerek, hedefleri hareketli hale çevirdi. Artık oyun
daha da zevkli bir şekilde oynanıyor.

Bilgisayar hakkında herşeyi bilme çabam, pek çok konu hakkında bir
şeyler öğrenmeme neden oldu. Edindiğim tüm bu deneyimlerden biriktirdiğim
püf noktalarının, benzer yolculuklara çıkmış olanlara yardımcı olacağını
umuyorum.
